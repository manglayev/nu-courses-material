<!DOCTYPE html>
<html lang="kz">
    <head>
        <meta charset="UTF-8">
    </head>
    <body>
        <h1>Ыбырай Алтынсарин. КЕЛ, БАЛАЛАР, ОҚЫЛЫҚ!</h1>
        <pre>
            Бір Аллаға сиынып,

            Кел, балалар, оқылық,

            Оқығанды көңілге,

            Ықыласпен тоқылық.

            Істің болар қайыры

            Бастасаңыз аллалап.

            Оқымаған жүреді

            Қараңғыны қармалап.

            Кел, балалар, оқылық,

            Оқығанды көңілге

            Ықыласпен тоқылық.

            Оқысаңыз , балалар,

            Шамнан шырақ жағылар,

            Тілегенің алдыңнан

            Іздемей-ақ табылар.

            Кел, балалар, оқылық,

            Оқығанды көңілге

            Ықыласпен тоқылық.

            Мал дәулеттің байлығы,

            Бір жұтасаң жоқ болар,

            Оқымыстың байлығы,

            Күннен- күнге көп болар,

            Еш жұтамақ жоқ болар.

            Кел, балалар, оқылық,

            Оқығанды көңілге

            Ықыласпен тоқылық.

            Сиса көйлек үстіңде

            Тоқуменен табылған.

            Сауысқанның тамағы

            Шоқуменен табылған.

            Өнер- білім бәрі де

            Оқуменен табылған.

            Кел, балалар, оқылық,

            Оқығанды көңілге

            Ықыласпен тоқылық.

            Надандықтын белгісі -

            Еш  ақылға жарымас.

            Жайылып жүрген айуандай

            Ақ, қараны танымас.

            Аяңшыл ат арымас,

            Білім деген қарымас.

            Жөн білмеген наданға

            Қыдыр ата дарымас.

            Кел, балалар, оқылық,

            Оқығанды көңілге

            Ықыласпен тоқылық.

            Оқу деген шыны – ды,

            Тұрған сайын шыныққан.

            Оқу білген адамдар

            Май тамызған қылыштан.

            Білмегенді білуге

            Есті бала тырысқан,

            Есер бала ұрысқан.



            Кел, балалар, оқылық,

            Оқығанды көңілге

            Ықыласпен тоқылық.

            Әлпештеген ата – ана

            Қартаятын күн болар.

            Қартайғанда жабығып,

            Мал таятын күн болар.

            Ата – енең картайса  -

            Тіреу болар бұл оқу,

            Қартайғанда мал тайса

            Сүйеу болар бұл оқу.

            Кел, балалар, оқылық,

            Оқығанды көңілге

            Ықыласпен тоқылық.

            Оқу білген таниды

            Бір жаратқан құдайды,

            Танымаған құдайды

            Не ғылғанда ұнайды?

            Шырағым абай болгай деп,

            Ата – енең жылайды,

            Баладан қайыр болмаса,

            Баланы неге сұрайды.
        </pre>
        <a href="https://abai.kz/post/38322">Ыбырай Алтынсарин. КЕЛ, БАЛАЛАР, ОҚЫЛЫҚ!</a>
        <br>
        <a href="1.html">page 1</a>
        <br>
        <a href="2.html">page 2</a>
        <br>
        <a href="4.html">page 4</a>
    </body>
</html>